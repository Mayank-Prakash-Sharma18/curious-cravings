---
title: "नियर डेथ एक्सपीरियंस क्या होता है ? (near death experience kya hota hai?)"
date: 2021-03-03T15:40:24+06:00
# post thumb
images:
  - "images/post/near-death-experience.png"
#author
author: "Mragank Shandilya"
# description
description: ""
# Taxonomies
categories: ["metaphysics"]
tags: ["mysticism", "paranormal"]
type: "popular" # available type (epic, trending, popular, or regular)
draft: false
---

नियर डेथ एक्सपीरियंस (NDE) का अनुभव लोगों को तब होता है जब वे कुछ समय के लिए मर जाते हैं और फिर वापस जीवित हो जाते हैं। यह हमें यह समझने का मौका देता है कि मरने के बाद हमारी चेतना, मन और आत्मा का क्या होता है।

ये अनुभव अलग-अलग व्यक्तियों के लिए भिन्न होता है, लेकिन आश्चर्यजनक रूप से इन सभी अनुभवों में कई समानताएं पायी गयी हैं। यह एक दुर्लभ और रहस्यवादी अनुभव है, लेकिन यह जरूरी नहीं कि यह डरावना भी हो।

आइए देखें कुछ सबसे आम एनडीई (NDE) अनुभव जो लोगों द्वारा रिपोर्ट किए गए हैं। यद्यपि ये सब काल्पनिक कथाएँ लगती हैं, लेकिन फिर भी हम इन अनुभवों को खुले दिमाग से सुन तो सकते ही हैं।

<div class="toc-mak">
  <img src="../../../images/pencil.png">
  <b>Table of Contents</b>
  <ul>
  <li>वास्तविकता का उच्चतर स्तर</li>
  <li>सफेद या काली रोशनी</li>
  <li>शरीर के बाहर तैरने का अनुभव</li>
  <li>जीवन की समीक्षा</li>
  <li>जीवन रूपांतरित करने वाली घटना</li>
  <li>जीवन में वापस जाने के लिए प्रतिरोध</li>
  </ul>
</div>

## वास्तविकता का उच्चतर स्तर

जब लोगों को यह रहस्यमयी अनुभव होता है, तो वे आस-पास की भौतिक वास्तविकता को खोना शुरू कर देते हैं। उनकी चेतना का स्तर बढ़ जाता है। उन्हें वे अनुभव हमारी रोजमर्रा की भौतिक वास्तविकता की तुलना में अधिक मौलिक लगता है। जैसे कि हमें जागने के बाद लगता है| ये हम जागने के बाद ही जान पाते हैं, कि हमारा सपना वास्तविकता का निम्न स्तर था।

एक व्यक्ति के अनुसार, जिसने NDE का अनुभव किया, "मुझे लगता है, जब हम मरते हैं तो हम अस्तित्व की एक अन्य अवस्था या चेतना में प्रवेश करते हैं, जो भौतिक दुनिया से असाधारण रूप से भिन्न होती है|  हमारे पास जो भाषा है वह अस्तित्व या चेतना की इस अन्य स्थिति का वर्णन करने के लिए पर्याप्त नहीं है। ”

## सफेद या काली रोशनी

कई लोग जिन्हें नियर डेथ एक्सपीरियंस हुआ है, उन्होंने एक सुरंग से गुजरने और उसके अंत में एक सफेद / सुनहरा या एक काला प्रकाश देखने के अनुभव के बारे में बताया। उनके अनुसार यह आपको अपनी ओर खींचता है और पुकारता है। 

एक व्यक्ति के अनुसार, जिसे ऐसा अनुभव हुआ था, "जैसा ही मैं वहां गया, मुझे बस पता चल गया कि यह वास्तविक दुनिया है। इसमें वह सब कुछ है जिसकी मुझे आवश्यकता हो सकती है। यही सत्य है, यहाँ सच्चा प्यार है।"

उनके अनुसार श्वेत प्रकाश एक शुद्ध, बिना शर्त के प्यार का प्रतिनिधित्व करता है, जिस तरह का प्यार उन्हें पृथ्वी पर कभी नहीं मिला, और पूर्ण ज्ञान जो स्वाभाविक रूप से आपके अंदर समाहित हो जाता है, बिना किसी प्रयास के। साथ ही, आपको पूर्ण शांति का एहसास भी होता है। 

इसके विपरीत, काली रोशनी को शुद्ध बुराई के रूप में वर्णित किया गया है| जिन व्यक्तियों को यह काली परछाई दिखाई दी, उनके अनुसार ये सबसे डरावनी चीज थी जो उन्होंने कभी भी अनुभव की।

यह अनुभव मरके वापस आने वालों में बहुत आम है। इसमें किसी भी तरह के धार्मिक प्रचार की बू भी नहीं आती है, इसलिए ऐसा कोई कारण नहीं लगता है कि इतने सारे लोग एक ही तरह के अनुभव  के बारे में बताकर किसी को धोखा दे रहे होंगे या मूर्ख बनाने की कोशिश कर रहे होंगे।

जीवन में वापस लौटने के बाद, ऐसे कई लोग हमारी दुनिया को एक भ्रम और पूरी तरह से असत्य बताते हैं। कोई आश्चर्य नहीं, यह अनुभव किसी पर भी गहरा प्रभाव छोड़ता है। उदाहरण के लिए, एक पुलिस वाले ने यह अनुभव होने के बाद अपनी नौकरी छोड़ दी, क्योंकि उसने कहा कि वह अब किसी को चोट नहीं पंहुचा सकता या मार नहीं सकता।

<div class="toc-mak">
  <img src="../../../images/pencil.png">
  <b>तर्क-वितर्क</b><br>

वैज्ञानिकों के अनुसार, यह सुरंग से गुजरने का एहसास और उसके अंत में सफेद प्रकाश को देखना, शायद मृत्यु के समय पुतली के फैलने के कारण होता है। और उसके बाद का अनुभव लोगों के मस्तिष्क की मरणोपरांत गतिविधि के कारण हो सकता है। हम जानते हैं कि मृत्यु के बाद भी मस्तिष्क कुछ घंटों तक जीवित रहता है। 

लेकिन जिन लोगों ने यह अनुभव किया, उन्होंने कहा कि यह किसी सपने से कहीं अधिक वास्तविक था। और उनमें से कई ने तो अपनी मृत्यु के तुरंत बाद घटी घटनाओं का विस्तृत वर्णन भी किया है, जैसे की डॉक्टरों ने उनकी मौत के पश्चात क्या कहा या उनके रिश्तेदारों ने क्या प्रतिक्रिया दी आदि।
</div>


## शरीर के बाहर तैरने का अनुभव

कुछ रोगियों को शरीर से बाहर होने का अनुभव भी हुआ है, जिसमें उन्होंने खुद को अपने शरीर के ऊपर तैरते हुए पाया और डॉक्टरों और नर्सों को उनके  पुनरुत्थान के प्रयासों को करते हुए देखा।

यही नहीं, उनमें से कई सही-सही रिपोर्ट करते हैं कि कमरे में क्या हुआ था, जब वे तकनीकी रूप से मृत थे। एक अध्ययन के अनुसार, लगभग आधे लोग जिनके पास मृत्यु का ऐसा अनुभव है, वे इस आउट-ऑफ-बॉडी स्टेट (ओबीएस) का अनुभव करते हैं, और अविश्वसनीय रूप से उनके द्वारा बताई गयी घटनाओं के विवरण 97.6% तक सच पाए गए।

ऐसा शायद इसलिए होता है क्योंकि उनकी चेतना मरणोपरांत ऊपर उठती है और आमतौर पर उनके शरीर के ऊपर एक क्षेत्र में ही घूमती रहती है। इससे इस बात का भान होता है कि हमारी चेतना हमारे मस्तिष्क से भिन्न है। यह उससे अधिक कुछ है| 

<img src="../../../images/post/common-nde-experiences-hindi.png" alt="Most Common NDE Experiences"> <br>

## जीवन की समीक्षा 

कुछ लोग जीवन की समीक्षा का अनुभव करते हैं, जहां उनका पूरा जीवन एक फिल्म की तरह उनके सामने से गुजरता है। एक टेप को रिवाइंड करने की भाँती, वे दूसरी बार फिर से वही सब देखते हैं जो उन्होंने अपने जीवन में किया।

और लोगों के अनुसार, वह सिर्फ अधिक महत्वपूर्ण घटनाएं ही नहीं देखते हैं। हर बड़ी और छोटी घटना उनके सामने पुनः प्रस्तुत की जाती है - हर एक कार्य जो आपने किया है, हर एक विचार जो आपने सोचा है, हर एक शब्द जो आपने बोला है। और आप अपने उन कृत्यों और विचारों का अन्य लोगों पर हुए प्रभावों का भी अनुभव करते हैं।

आप महसूस करते हैं कि हमारे जीवन में, हम वही लोग हैं जिन्हें हम चोट पहुँचाते हैं, और हम वही लोग हैं जिनकी हम मदद करते हैं। हम सब एक हैं!

एक व्यक्ति ने अपने अनुभव को ऐसे बयां किया: "मैंने एक व्यक्ति से एक बात कही थी, जब मैं 21 साल का था, जिससे उसे रोना आ गया था। मुझे अपने मृत्युपरणान्त हुए अनुभव में उसका परिणाम भी देखने को मिला। मैंने सोचा कि कुछ कठोर शब्द किसी को किस प्रकार कष्ट पंहुचा सकते हैं, इसका अंदाज़ा मुझे पहले कभी नहीं हुआ था।

मैंने महसूस किया कि ये वे चीजें थीं जो दुनिया में मेरी भौतिकवादी उपलब्धियों, मेरी नौकरी और पुरस्कारों के बजाय, ईश्वर के लिए अधिक महत्वपूर्ण थीं। सबसे अच्छे अनुभव प्यार और दया के थे। वो छोटी-छोटी चीजें जो मैं लंबे समय पहले भूल गया था - जैसे कि किसी उपेक्षित व्यक्ति के साथ दोस्ती करना, जिससे हर कोई दूर भागता था, या वह जानवर जिसकी मैंने मदद की थी, वो बेघर व्यक्ति जिसको मेने पैसा दिया था। "


## जीवन रूपांतरित करने वाली घटना

नियर डेथ एक्सपीरियंस अक्सर जीवन बदलने वाला अनुभव होता है। आप कल्पना कर सकते हैं कि, अपने पूरे जीवन को फिर से देखना, और अपने कर्मों के फल को देखना चेतना पर कितना गहरा प्रभाव छोड़ता होगा| 

एक गृहिणी के अनुसार जिसने यह अनुभव किया, "मैंने योग करना शुरू कर दिया है और मैंने यह पहले कभी नहीं किया था। मैंने धीरे-धीरे अधिक शाकाहारी भोजन करना शुरू कर दिया है। मैंने अपने जीवन में ऐसे कई छोटे-छोटे बदलाव किए हैं।"

कई लोग इस चरम अनुभव के बाद बहुत अधिक संवेदनशील और अहिंसक हो जाते हैं।

एक व्यक्ति के अनुसार, "मुझे अपने निकट-मृत्यु के अनुभव के दौरान एहसास हुआ कि, हम सभी जुड़े हुए हैं। काश हर कोई जानता होता कि कैसे
हम सब आपस में जुड़े हैं, हम सब कैसे एक हैं। क्योंकि अगर हमें यह पता होता, तो मुझे लगता है कि यह दुनिया बहुत अलग होती। क्योंकि इसका मतलब यह है कि यहाँ मेरा-तेरा कुछ नहीं है। यहाँ सब हम ही हैं। ”


## जीवन में वापस जाने के लिए प्रतिरोध

बहुत से लोग निकट मृत्यु के अनुभव को इतना सुंदर, शांतिपूर्ण और प्रेमपूर्ण बताते हैं, कि वे वास्तव में जीवित होने के बाद बहुत बुरा महसूस करते हैं!

जब उन्हें लगा कि उनको शरीर में वापस खींचा जा रहा है, तो उन्होंने विरोध किया। उन्हें ऐसा लगा जैसे वो सफ़ेद रोशनी वाली जगह ही उनकी वास्तविक जगह है।

ऐसे ही एक व्यक्ति के शब्दों में - "मैंने दीप्तिमान प्रकाश से कहा कि, मैं वहां अपने शरीर में वापस कैसे जा सकता हूं, जबकि अब मुझे पता है की मेरी वास्तविक जगह यहाँ आपके साथ है। इसपर उस उज्ज्वलता ने उत्तर दिया कि, मुझे वापस जाने की आवश्यकता है क्योंकि पृथ्वी पर मेरा काम पूरा नहीं हुआ है और वह हमेशा मेरे साथ रहेगी। अगले ही पल में अपने शरीर के ऊपर तैर रहा था, जो अस्पताल के बिस्तर पर पड़ा हुआ था। जल्द ही मेरा दिल धड़कने लगा और मैं सांस लेने लगा। 

जब मैं तकनीकी रूप से मर गया था, तो मैंने वो सब महसूस किया जो में हमेशा करना चाहता था, जैसे की सच्चा आनंद, प्यार और शांति| मैं पहले ये सोचता था कि ये सब मुझे शादी के माध्यम से, बच्चे के माध्यम से, अपने परिवार के माध्यम से, या अपने काम के माध्यम से प्राप्त होगा| लेकिन मेरे जीवन के अनुभव में ऐसा कुछ भी नहीं था जो उस अनुभूति के करीब भी आ सके। ”

लेकिन सभी लोगों को ऐसे अच्छे अनुभव नहीं होते। कुछ लोगों ने एक कालेपन, एक काली छाया के बारे में भी ब्यौरा दिया है, जिसने मरते ही उन्हें निगलना शुरू कर दिया था। वे तुरंत समझ गए थे कि यह शुद्ध बुराई है ,और उन्होंने उस समय एक ऐसा डर महसूस किया जो उन्होंने पहले कभी अनुभव नहीं किया था। उन्होंने उस समय दया और एक दूसरे मौके के लिए भगवान से विनती की| फिर से जीवित होने पर उन्हें बहुत राहत महसूस हुई।

इसलिए, ऐसा लगता है कि मृत्यु के बाद भी सिक्के के दो पहलू हैं। कुछ लोग उन्हें स्वर्ग और नरक की झलक कह सकते हैं। शायद यह सच भी हो! 


## उपसंहार 

जैसे विज्ञान का उपयोग करके, हम वैज्ञानिक सत्य प्राप्त करते हैं; अपने अनुभव का उपयोग करके हम समग्र सत्य प्राप्त करते हैं। क्या विज्ञान प्रेम की भावनाओं, या त्याग के कार्यों की व्याख्या कर सकता है?

कई मायनों में, समग्र अनुभव आधारित सत्य, वस्तुगत वैज्ञानिक सत्य की तुलना में अधिक सत्य हो सकता है। लेकिन इसका एकमात्र दोष यह है, कि हम इसे साझा नहीं कर सकते। हां, हम कुछ हद तक इसका वर्णन कर सकते हैं, लेकिन हम इसे साझा नहीं कर सकते। इसलिए, हम दूसरों को इसे मानने के लिए बाध्य नहीं कर सकते हैं।

इसलिए, मैं यह नहीं कहूंगा कि मैं मृत्यु के बाद के जीवन में विश्वास करता हूं| लेकिन मेरे अपने व्यक्तिगत अनुसंधान और शोध के आधार पर मुझे यह कहना पड़ेगा कि मैं कुछ हद तक आश्वस्त हो गया हूं, कि मृत्यु के बाद के अनुभव कुछ हद तक मृत्यु के बाद जीवन की वास्तविकता को स्थापित करते हैं।

लेकिन, जैसा कि मैंने कहा, में ये नहीं कहूंगा की मुझे इसपर पूरा विश्वास हो गया है। कम से कम जब तक मैं खुद ऐसा अनुभव नहीं करता, में इसको पूर्णरूपेण नहीं मानूंगा!

पर एक बात पक्की है। ये मृत्यु से वापस आने का अनुभव लोगों पर बहुत नाटकीय प्रभाव डालता है। यह उनके मृत्यु के डर, उनके पारस्परिक संबंधों, उनके जीवन के दृष्टिकोण, अपने बच्चों, परिवार या नौकरी के बारे में उनके दृष्टिकोण को बदल देता है।

इसके अलावा, अगर आप कुछ धार्मिक प्रचार वीडियो (जैसे कैथोलिक NDE कहानियां) छोड़ दें, तो यह धार्मिक होने के बजाय एक शुद्ध आध्यात्मिक अनुभव ज्यादा लगता है।

एक व्यक्ति के अनुसार, "मृत्यूपरांत मुझे कोई भी धार्मिक अनुभव नहीं हुआ। वहां कोई ईश्वर, देवता या ईश्वर के दूत नहीं थे। जब मैं उस श्वेत प्रकाश के साथ था, तो कुछ सही-गलत नहीं था, कोई नरक या स्वर्ग नहीं था, कोई अच्छा और बुरा नहीं था। बस परम शांति और बिना शर्त प्यार था। "

इस रहस्यवादी अनुभूति पर आपके क्या विचार हैं? यदि आप किसी ऐसे व्यक्ति को जानते हैं, जिसके पास ऐसा अनुभव है, तो हमें टिप्पणी अनुभाग में जरूर बताएं।
